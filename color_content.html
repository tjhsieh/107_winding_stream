<!Doctype html>
<html>
<head>
<meta charset="utf-8">
<style type="text/css">
p{
	    font-family: serif;
}
	.red {
		color: red;
	}
</style>
</head>
<body>
<h1>五彩徧裝</h1>
<p>
<p>五彩徧裝之製：梁栱之類，外棱四周皆留緣道，用青綠或朱疊軍，（梁栿之類緣道，其廣二分。枓栱之類，其廣一分。）內施五彩諸華，間雜用朱或青綠剔地，外留空緣，與外緣道封暈。（其空緣之廣，減外緣道三分之一。）

華文有九品：一曰海石榴華。（寶牙華、太平華之類同。

二曰寶相華。（牡丹華之類同。）三曰蓮荷華。（以上宜於梁、額、橑簷方、椽、柱、枓栱、材昂、栱眼壁及白版內。凡名件之上，皆可通用。

其海石榴若華葉肥大不見枝條者，謂之鋪地卷成。如華葉肥大而微露枝條者，謂之枝條卷成。並亦通用。

其牡丹華及蓮荷華或作寫生畫者，施之於梁、額或栱眼壁內。）四曰轉科寶照。（轉科柿蒂方勝合羅之類同。以上宜於方桁枓栱內、飛子麵相間用之。）五曰圈頭合子。六曰豹腳合暈。（梭身合暈、連珠合暈、偏暈之類同。以上宜於方桁內、飛子及大小連簷相間用之。）七曰瑪瑙地。（玻璃地之類同。）以上宜於方桁枓內相間用之。）八曰魚鱗旗腳。（宜於梁栱下相間用之。）九曰圈頭柿蒂。（胡瑪瑙之類同以上宜於枓內相間用之。）瑣文有六品：一曰瑣子。（聯環瑣、瑪瑙瑣、疊環之類同。）二曰簟文。（全鋌文銀鋌方環之類同。）三曰羅地黽文。（文出黽文、交腳黽文之類同。）四曰四出。（六出之類同。以上宜以撩簷方、槫、柱頭及枓內。其四出、六出亦宜於栱頭、椽頭、方桁相間用之。）五曰劍環。（宜於枓內相間用之。）<font color="#FF0000">六曰曲水。（或作王字及萬字，或作鬥底及鑰匙頭，宜於普拍方內外用之。）</font></p>
<p>凡華文施之於梁、額、柱者，或間以行龍、飛禽、走獸之類於華內。其飛走之物用赭筆描之於白粉地上，或更以淺色拂淡。（若五彩及碾玉裝，華內宜用白畫。其碾玉華內者，亦宜用淺色拂淡，或以五彩裝飾。）如方桁之類全用龍鳳走飛者，則遍地以雲文補空。</p>
<p>飛仙之類有二品：一曰飛仙。二曰嬪伽。（共命鳥之類同。）</p>
<p>飛禽之類有三品：一曰鳳皇。（鸞、鶴、孫雀之類同。）二曰鸚鵡。（山鷓、練鵲、錦雞之類同。）三曰鴛鴦。（谿鶒、鵝鴨之類同。其騎跨飛禽人物有五品：一曰真人，二曰女真，三曰仙童，四曰玉女，五曰化生。）</p>
<p>走獸之類有四品：一曰師子（麒麟、狻猊、獬豸之類同。）二曰天馬。（海馬、仙鹿之類同。）三曰完羊（山羊、華羊之類同。）四曰白象。（馴犀、黑熊之類同。其騎跨牽拽走獸人物有三品：一曰拂菻，二曰獠蠻，三曰化生。若天馬、仙鹿完羊亦可用真人等騎跨。）</p>
<p>雲文有二品：一曰吳雲二曰曹雲。（蕙草雲、蠻雲之類同。）</p>
<p>間裝之法：青地上華文以赤黃紅綠相間，外棱用紅疊暈。紅地上華文青綠，心內以紅相間，外棱用青或綠疊暈。綠地上華文以赤黃紅青相間，外棱用青紅赤黃疊暈。（其牙頭青綠地用赤黃牙，朱地以二綠。若枝條綠地用藤黃汁罩，以丹華或薄礦水節淡。青紅紅地如白地上單枝條用二綠，隨墨以綠華合粉罩，以三綠、二綠節淡。）</p>
<p>疊暈之法：自淺色起，先以青華，（綠以綠華、紅以朱華粉。）次以三青，（綠以三綠，紅以三朱。）次以二青，（綠以二綠，紅以二朱。）次以大青，（綠以大綠，紅以深朱。）大青之內，用深墨壓心，（綠以深色草汁罩心，朱以深色紫礦罩心。）青華之外留粉地一暈。（紅綠準此。其暈內二綠華或用藤黃汁暈，加華文。緣道等狹小或在高遠處，即不用三青等及深色壓罩。）凡染赤黃，先布粉地，次以朱華合粉壓暈，次用藤黃通罩，次以深朱壓心。（若合草綠汁，以螺青華汁用藤黃相和，量宜入好墨數點及膠少許用之。）</p>
<p>疊暈之法：凡枓栱、昂及梁、額之類，應外棱緣道並令深色在外，其華內剔地色並淺色在外，與外棱封暈，令淺色相封。其華葉等暈，並淺色在外，以深色壓心。（凡外緣道用明金者，梁栿、枓栱之類金緣之廣與疊暈同，金緣內用青或綠壓之。其青綠廣此外緣五分之一。）</p>
<p>凡五彩徧裝，柱頭（謂額入處。）作細錦或瑣文，柱身自柱櫍上亦作細錦，與柱頭相應，錦之上下作青紅或綠疊暈一道。
其身內作海石榴等華，（或於華內間以飛鳳之類。）
或於碾玉華內間以五彩飛鳳之類，或間四入瓣科，或四出尖科，（科內間以化生或龍鳳之類。）櫍作青瓣或紅瓣疊暈蓮華。簷額或大額及由額兩頭近柱處作三瓣或兩瓣如意頭角葉。（長加廣之半。）如身內紅地即以青地作碾玉，或亦用五彩裝。（或隨兩連緣道作分腳如意頭。）椽頭麵子隨徑之圜作疊暈蓮華，青紅相間用之，或作出焰明珠。一作簇七車釧明珠，（皆淺色在外。）或作疊暈寶珠，深色在外，令近上疊暈，向下棱當中點粉為寶珠心。或作疊暈合螺瑪瑙，近頭處作青綠紅暈子三道，每道廣不過一寸。身內作通用六等華外，或用青綠紅地作轉科，或方勝，或兩尖，或四入瓣。白地外用淺色，（青以青華，綠以綠華，朱以朱彩圈之。）白地內隨瓣之方圜（或兩尖，四入瓣同。）描華，用五彩淺色間裝之。（其青、綠、紅地作轉科方勝等，亦施之枓栱、梁栿之類者，謂之海錦，亦曰淨地錦。）飛子作青綠連珠及棱身暈，或作方勝，或兩尖，或轉科。兩側壁如下麵用遍地華，即作兩暈青綠棱間。若下麵素地錦，作三暈或兩暈青綠棱間。飛子頭作四角柿蒂。（或作瑪瑙。）如飛子篇地華，即椽用素地錦。（若椽作遍地華，）即飛子用素地錦。）白版或作紅、青、綠地內兩尖枓素地錦。大連簷立麵作三角疊暈柿蒂華。（或作霞光。）</p>
</p>
</body>
</html>